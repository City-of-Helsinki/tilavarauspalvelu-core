export default `Helsingin kaupungin tilojen ja laitteiden varausehdot

1 Soveltamisala

Nämä varausehdot koskevat Helsingin kaupungin tilojen ja laitteiden varaamista Tilavaraus-palvelun kautta.

Varaamalla resurssin hyväksyt nämä ehdot.

2 Tilojen ja laitteiden varaaminen asukaskäyttöön

Tilavaraus-palvelun kautta tapahtuvaan tilojen ja laitteiden varaamiseen sovelletaan Kaupungin tilojen asukaskäytön periaatteita 20.8.2018 § 505. Periaatteet on laadittu täysi-ikäisille helsinkiläisille, ja käyttäjän tulee olla varausta tehdessään täysi-ikäinen (18 vuotta täyttänyt). Vajaavaltaiset ja yli 15-vuotiaat voivat kuitenkin tehdä palvelussa sitoumuksia, jotka katsotaan tavanomaisiksi ja merkityksiltään vähäisiksi. Alle 15-vuotias voi varata palvelusta käyttöönsä vain sellaisia tiloja ja laitteita, jotka on merkitty palvelussa sallituiksi alle 15-vuotiaille. Tiloja ei vuokrata YK:n rotusyrjinnän vastaista sopimusta rikkoviin tilaisuuksiin tai väkivaltaa tuottavaa toimintaa tai sen suunnittelua harjoittaville yhteisöille.

Osapuolten välille syntyy sitova sopimus, kun käyttäjä on onnistuneesti varannut tilan Tilavaraus-palvelussa ja varaus näkyy tilavarausjärjestelmässä ”hyväksytty”-tilassa. Tilan omistaja tai haltija voi täydentää näitä varausehtoja tilakohtaisilla käyttöehdoilla ja ohjeistuksella myös sopimuskauden aikana. Varaamisessa noudatetaan erillisiä maksu- ja peruutusehtoja.

3 Asiakkaan vastuu

Asiakkaan järjestämän tilaisuuden tulee selkeästi erottua kaupungin omista tilaisuuksista. Tilaisuuden viestinnästä ei saa muodostua käsitystä, että kaupunki olisi toiminnan yhteistuottaja.

Asiakas vastaa, että järjestettävä toiminta tai toiminnan suunnittelu on lain ja hyvän tavan mukaista eikä loukkaa kolmannen osapuolen oikeutta. Tiloja tai laitteita ei saa käyttää tekijänoikeudella tai muulla vastaavalla oikeudella suojatun aineiston julkaisemiseen tai levittämiseen ilman oikeudenhaltijan lupaa, taikka muuten tavalla, joka on haitallista, loukkaavaa, vahingollista tai lainvastaista. Asiakkaan on varmistuttava, että yleisötilaisuuksien järjestäjällä on oikeus esitettävään aineistoon ja tietoihin.

Asiakas on vastuussa toimintansa turvallisuudesta. Asiakas vastaa loppusiivouksesta sekä varatun tilan perussiisteyden ylläpidosta käytön aikana. Tilan enimmäishenkilömäärä on ilmoitettu tilan kuvauksessa. Asiakas vastaa siitä, ettei tilan enimmäishenkilömäärää ylitetä. Asiakkaan on ilmoitettava tiloissa ilmenevistä vioista viipymättä palveluntarjoajalle.

Kiinteistön käyttö- ja järjestyssäännöt velvoittavat kaikkia tilojen käyttäjiä. Asiakkaalle voidaan antaa velvoittavia tilan järjestykseen ja ylläpitoon liittyviä tarkempia käyttö- ja turvallisuusohjeita paikallisesti.

4 Tapahtumat ja yleisötilaisuudet

Tilavaraus-palvelun kautta yleisötilaisuuden järjestämistä voi hakea vain täysivaltainen henkilö. Vajaavaltainen voi järjestää yleisötilaisuuden vain yhdessä täysivaltaisen henkilön kanssa. Tapahtuman tai yleisötilaisuuden järjestäjä vastaa tarvittavista ilmoituksista, suunnitelmista, selvityksistä, luvista ja vakuutuksista. Järjestäjä vastaa myös tarvittaessa tapahtuman tai tilaisuuden tekijänoikeusmaksuista, kuten Teosto- ja Gramex-maksuista.

Toimipistekohtaisissa ehdoissa voidaan antaa tarkentavia ehtoja tapahtumien ja yleisötilaisuuksien järjestämisestä.

Vastuu tilaisuudesta ja sen vaikutuksista on järjestäjällä. Tilaisuuden pääjärjestäjä vastaa tilaisuuden kokonaisturvallisuudesta eli myös kolmannen osapuolen järjestämistä ohjelmapalveluista. Avoimen yleisötilaisuuden järjestäjä vastaa tilavalinnallaan tilaisuuden saavutettavuudesta.

5 Omavalvontakäyttö

Omavalvonnalla tarkoitetaan käyttöä, jossa asiakas käyttää tilaa itsenäisesti ilman toimipisteen henkilökuntaa tai edustajaa ja vastaa tilan käytöstä, valvonnasta ja tilan turvallisuudesta itsenäisesti. Omavalvontakäytössä sopijaosapuolen tulee olla täysivaltainen ja sopimuksentekijä sitoutuu vastaamaan toimintaympäristön turvallisuudesta omavalvonnan ajan. Tila tai laite voidaan luovuttaa omavalvontakäyttöön vain perehdytyksen saaneelle henkilölle. Käyttöoikeutta ei saa luovuttaa eteenpäin.

Omavalvontakäytössä noudatetaan erillisiä sopimusehtoja. Asiakkaalle voidaan antaa velvoittavia tilan järjestykseen ja ylläpitoon liittyviä tarkempia käyttö- ja turvallisuusohjeita myös paikallisesti.

6 Korvausvelvollisuus

Asiakas on velvollinen korvaamaan toiminnallaan aiheuttamansa kulut, kuten erityissiivouksen tai hälytyksestä aiheutuvat vartiointikulut. Lisäksi asiakas on velvollinen korvaamaan tiloille tai laitteille aiheuttamansa vahingon.

Asiakas on vastuussa myös varausajan jälkeen tapahtuvista vahingoista, jotka aiheutuvat tiloissa olleiden tahallisesta tai huolimattomasta toiminnasta. Jos asiakas kadottaa hänelle luovutetun avaimen, sarjoituksen vaihtamisesta aiheutuneet kohtuulliset kustannukset peritään asiakkaalta.

7 Vauriot, puutteet ja reklamaatiot

Asiakkaan on viipymättä ilmoitettava tilaan kuuluvan irtaimiston tai rakenteen vahingoittumisesta. Kaikki huomautukset tilan varustukseen ja kuntoon liittyen on osoitettava viivytyksettä palveluntarjoajalle.

Palveluntarjoajalla tai hänen edustajillaan on tarvittaessa oikeus päästä kiinteistöön tarkastusta tai ylläpitoa varten.

Palveluntarjoaja ei ole velvollinen hyvitykseen jälkikäteen tehdystä huomautuksesta. Asiakas on velvollinen ilmoittamaan välittömästi ja korvaamaan tilalle ja sen irtaimistolle aiheuttamansa vahingot. Ilmoittamattomat vauriot laskutetaan todellisten kulujen mukaan jälkikäteen.

8 Löytötavara

Palvelutarjoaja ei vastaa tiloihin jätetyistä tavaroista. Löytötavaroita käsitellään löytötavaralain mukaisena laitoslöytönä. Löytötavaroiden palautuksesta aiheutuneet kulut kuuluvat asiakkaalle.

9 Maksu-, muutos- ja peruutusehdot

Varauksen muuttamisesta ja peruuttamisesta on säädetty erikseen. Sopimus edellyttää maksu-, muutos- ja peruutusehtojen hyväksymistä.

10 Palveluntarjoajan peruutusoikeus ja sopimuksen purkaminen

Jos palveluntarjoaja ei pysty tarjoamaan varattua tilaa, palveluntarjoajalla on oikeus muuttaa asiakkaan varauksen ajankohtaa tai kestoa tai perua varaus. Palveluntarjoajan käyttäessä peruutusoikeuttaan asiakkaasta riippumattomista syistä, käyttövuoroa koskeva maksu palautetaan asiakkaalle koroitta. Kaupunki ei korvaa vuoron perumisesta aiheutuneita muita välittömiä tai välillisiä kustannuksia. Palveluntarjoajalla ei ole velvollisuutta osoittaa asiakkaalle korvaava tilaa tai laitetta.

Palveluntarjoajalla on oikeus purkaa sopimus päättymään välittömästi, jos asiakas tai hänen seuralaisensa syyllistyy sellaiseen laiminlyöntiin tai menettelyyn, mikä olennaisesti rikkoo tätä sopimusta.

Palveluntarjoajalla on oikeus purkaa sopimus päättymään välittömästi myös, jos:

1. asiakas tai hänen seuralaisensa rikkoo kiinteistön järjestyssääntöjä tai harjoittaa kiinteistöllä rikollista, vaarallista tai muutoin sopimuksen vastaista tai sopimattomaksi katsottavaa toimintaa;

2. asiakas tai hänen seuralaisensa suunnittelee rikollista tai väkivaltaa tuottavaa toimintaa;

3. asiakas tai hänen seuralaisensa aiheuttaa tahallaan tai huolimattomuuttaan vahinkoa laitteelle, huoneistolle, kiinteistölle, itselleen, kolmannelle osapuolelle tai ympäristölle.

4. Tilaisuus tai sen sisältö poikkeaa etukäteen ilmoitetusta.

Jos varaus joudutaan keskeyttämään asiakkaan häiriökäyttäytymisen takia, maksuja ei palauteta.

11 Vastuunrajoitukset ja erimielisyyksien ratkaiseminen

Palveluntarjoaja ei vastaa peruuntumisesta tai keskeytymisestä aiheutuneista välittömistä tai välillisistä vahingoista lukuun ottamatta tilasta maksettua vuokraa. Palveluntarjoaja ei vastaa virheestä tai viivästyksestä, jos se aiheutuu ylivoimaisesta esteestä.

Virheellinen hintatieto ei sido palveluntarjoajaa, jos hinta on selvästi virheellinen. Hintatieto on virheellinen esimerkiksi silloin, jos ero palvelussa ilmoitetun hinnan ja todellisen hinnan välillä on huomattavan suuri tai väärää hintaa voidaan pitää poikkeuksellisen alhaisena yleiseen hintatasoon verrattuna.

Varausehtoihin ja Tilavaraus-palveluun sovelletaan Suomen lakia. Varausehtoihin perustuvat tai varausehtojen tarkoittamaan tila- tai resurssipalveluun, lisäpalveluun tai erillispalveluun sekä palvelukohtaisiin ehtoihin ja palvelusta mahdollisesti tehtyyn sopimukseen liittyvät erimielisyydet pyritään ratkaisemaan ensisijaisesti palvelun ylläpitäjän ja/tai palvelintarjoajien ja/tai kolmansien osapuolten ja käyttäjän välisin neuvotteluin. Mikä edellä mainitut osapuolet eivät pääse sopuun, erimielisyydet ratkaistaan Helsingin käräjäoikeudessa osapuolen niin vaatiessa. Kuluttaja-asiakas voi saattaa asian myös kuluttajariitalautakunnan käsiteltäväksi.

Helsingissä 9.4.2021`;
