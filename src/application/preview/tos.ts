export default `Täydentävät varausehdot

1 Soveltamisala

Nämä varausehdot koskevat Helsingin kaupungin nuorisopalveluiden hallinnoimien tilojen ja laitteiden varaamista, käyttövuoron hakemista Tilavaraus-palvelun kautta sekä nuorisopalveluiden hallinnoimien tilojen ja laitteiden käyttöä.

Nämä varausehdot täydentävät Helsingin kaupungin tilojen ja laitteiden varausehtoja. Varaamalla resurssin tai hakemalla käyttövuoroa hyväksyt nämä ehdot.

2 Kelpoisuusehto

Käyttövuoroa voivat hakea helsinkiläiset nuorten toimintaryhmät, nuorisojärjestöt ja yhdistykset sekä muut yhdistykset, järjestöt, yhteisöt, rekisteröimättömät toimintaryhmät, yksityishenkilöt ja yritykset sekä muut toimijat.

Hakijan tulee olla 15 vuotta täyttänyt. Omavalvontakäytössä sopijaosapuolen tulee aina olla 18 vuotta täyttänyt ja täysivaltainen.

Nuorisotilat ovat päihteettömiä ja tupakointi on kielletty kaikissa kaupungin hallinnoimissa sisä- ja ulkotiloissa. Tilojen asukaskäytön periaatteiden mukaisesti käyttäjä vastaa tilojen valvonnasta ja siivouksesta sekä mahdollisista käytön aikana toimitiloihin tai niiden varusteisiin syntyvistä vahingoista.

3 Vakituisen käyttövuoron hakeminen

Vakiovuorolla tarkoitetaan sopimuskaudella säännöllisesti toistuvaa varausta. Järjestettävän toiminnan tulee olla ensisijaisesti nuorisotoimintaa edistävää ja Helsingin kaupungin arvojen mukaista.

Tilojen vakiovuorot ovat haettavissa ilmoitettuna hakuaikana. Hakijan on jätettävä hakemuksena varausjärjestelmässä hakuajan puitteissa. Lähettämällä hakemuksen hakija vakuuttaa antamansa tiedot oikeiksi ja sitoutuu noudattamaan näitä sopimusehtoja. Hakija vastaa siitä, että myös hänen seuralaisensa noudattavat tämän sopimuksen ehtoja sekä kiinteistön käyttö- ja järjestyssääntöjä.

Hakijalla on oikeus täydentää ilmoittamiaan tietoja ennen hakuajan päättymistä. Hakemusten käsittelijä voi pyytää hakijaa täydentämään hakemustaan myös hakuajan jälkeen. Pyydetyt tiedot on toimitettava hakemusten käsittelijälle viipymättä. Käsittelijällä on oikeus hylätä puutteellisesti tai virheellisesti täytetty hakemus tai sen osa. Mikäli hakija on jättänyt hakukierroksella useamman hakemuksen, katsotaan viimeksi saapunut hakemus voimassa olevaksi.

Hakijalla on oikeus peruuttaa tehty hakemus hakuajan päätyttyä ilmoittamalla siitä kirjallisesti hakemiinsa toimipisteisiin.

Myönnetyistä vakiovuoroista lähetetään hakijalle päätös ja varausvahvistus. Myönnetyt vuorot näkyvät varausjärjestelmässä. Vuorot laskutetaan asiakkaalta sopimuksen mukaisesti. Muutosta tai kohtuullistamista myönnettyyn käyttövuoroon tulee hakea viimeistään kahden viikon kuluessa varausvahvistuksen saapumisesta.

Vuoroa ei saa siirtää tai myydä toiselle henkilölle tai yhteisölle.

Myönnettyä vakiovuoroa koskevat erilliset muutos- ja peruutusehdot. Tilan omistaja tai haltija voi täydentää tai poiketa yleisistä ehdoista tilakohtaisilla ehdoilla ja ohjeistuksella.

4 Tilapäisen käyttövuoron hakeminen

Tilapäistä käyttövuoroa voi hakea myös vakiovuorohakuajan ulkopuolella. Tilapäistä käyttövuoroa haetaan varausjärjestelmässä ja hakemus kohdistetaan suoraan siihen tilaan ja/tai toimipisteeseen, josta vuoroa haetaan.

Lähettämällä hakemuksen hakija vakuuttaa antamansa tiedot oikeiksi ja sitoutuu noudattamaan näitä sopimusehtoja. Hakija vastaa siitä, että myös hänen seuralaisensa noudattavat tämän sopimuksen ehtoja sekä kiinteistön käyttö- ja järjestyssääntöjä.

Hakemuksen käsittelijä voi pyytää hakijaa täydentämään antamiaan tietoja. Pyydetyt tiedot on toimitettava hakemuksen käsittelijälle viipymättä. Käsittelijällä on oikeus hylätä puutteellisesti tai virheellisesti täytetty hakemus.

Hakijalla on oikeus peruuttaa tehty hakemus ilmoittamalla siitä kirjallisesti toimipisteiseen.

Osapuolten välille syntyy sitova sopimus, kun hakemus näkyy tilavarausjärjestelmässä hyväksytty-tilassa.

Tilapäiseen käyttövuoroon ei voi hakea muutosta hinnan kohtuullistamista lukuun ottamatta. Kohtuullistamista myönnettyyn käyttövuoroon tulee hakea viimeistään kahden viikon kuluessa varausvahvistuksen saapumisesta.

Vuoroa ei saa siirtää tai myydä toiselle henkilölle tai yhteisölle.

Myönnettyä tilapäistä käyttövuoroa koskevat erilliset muutos- ja peruutusehdot. Tilan omistaja tai haltija voi täydentää tai poiketa yleisistä ehdoista tilakohtaisilla ehdoilla ja ohjeistuksella.

5 Käyttövuorojen jakoperusteet ja vuorojen myöntäminen

Nuorisotilojen tarjoamisessa asukaskäyttöön noudatetaan tasapuolisuutta ja avoimuutta.

Käyttövuoroja jaettaessa noudatetaan seuraavaa ensisijaisuusperiaatetta:

1. Toimipaikan oma toiminta

2. Helsinkiläiset nuorten toimintaryhmät ja nuorisojärjestöt ja -yhdistykset

3. Yhdistykset, joiden kotipaikka on Helsinki

4. Helsingin kaupungin toimialat

5. Muut käyttäjät

Toimipaikkojen vakiovuorot myöntää toiminnanjohtaja. Päätös myönnetystä vuorosta annetaan kuukauden kuluessa hakukierroksen päättymisestä. Tilapäiset käyttövuorot myöntää vastaava ohjaaja tai toimipaikan nimetty henkilö.

Käyttövuoron myöntäjä voi poiketa hakijan ilmaisemista aika- ja tilatoiveista ja tarjota käyttövuoroa myös muista kuin hakijan toivomista toimipisteistä tai aikana. Tilaan sovelletaan voimassa olevia toimialakohtaisia hinnoitteluperiaatteita.

6 Hinnoitteluperiaatteiden soveltaminen ja kohtuullistaminen

Tilavarauksessa sovelletaan voimassa olevia toimialakohtaisia hinnoitteluperiaatteita. Mahdolliset lisäpalvelut eivät sisälly hintaan ja niistä voidaan veloittaa erikseen. Varaamisessa noudatetaan erillisiä maksu- ja peruutusehtoja.

Päätökseen tyytymätön voi hakea hinnan kohtuullistamista kirjallisesti aluepäälliköltä viimeistään kahden viikon kuluessa varausvahvistuksen saapumisesta. Aluepäällikkö voi perustellusta syystä päättää hinnan kohtuullistamisesta viranhaltijan päätöspöytäkirjassaan vuoronsaajan sitä kirjallisesti hakiessa Kohtuullistamislomakkeella. Kohtuullistamispyyntö osoitetaan siihen toimipisteeseen, josta käyttövuoro on myönnetty.

7 Vuoron peruuttaminen

Helsingin kaupunki voi tarvittaessa peruuttaa käyttövuoron. Peruutuksesta ilmoitetaan kirjallisesti. Käyttövuoron aikana tapahtuneista sopimusehtojen vastaisesta toiminnasta annetaan huomautus. Sopimusrikkomus voi johtaa vuoron tai vuorojen perumiseen sekä määräaikaiseen vuorojenmyöntämiskieltoon.

Käyttäjä voi peruuttaa vakiovuoron kokonaan kesken sopimuskauden. Peruutus tulee tehdä kirjallisesti siihen toimipisteeseen, jonne vuoro on myönnetty. Jos vakituinen käyttövuoro on jäänyt peruuttamatta kaksi kertaa peräkkäin, on nuorisopalveluilla oikeus perua vuoro myöntökauden loppuun saakka.

Tilapäisen käyttövuoron peruuttamisesta säädetään erikseen tilakohtaisesti.

8 Tilan varaaminen ja käyttö

Tila on asiakkaan käytettävissä sopimuksessa määriteltynä aikana. Alkuvalmistelujen ja loppusiivouksen tulee sisältyä varattuun aikaan. Mahdollisista lisätunneista on sovittava etukäteen tilan omistajan kanssa ja niistä voidaan veloittaa erillinen maksu. Yleiset tilat ovat yhteisessä käytössä, eikä tilojen käyttö saa häiritä kiinteistön muuta toimintaa tai käyttäjiä.

Käytön jälkeen tilan kalustus tulee palauttaa alkuperäiseen järjestykseen. Käyttöajan ylittämisestä tai puhtaanapidon laiminlyönnistä annetaan huomautus ja aiheutuneet kulut voidaan veloittaa käyttäjältä. Toistuva laiminlyönti voi johtaa vuoron tai vuorojen perumiseen sekä määräaikaiseen vuorojenmyöntämiskieltoon.

Asiakkaan vastuulla on varmistaa, ettei tiloihin pääse omaan toimintaan kuulumattomia henkilöitä. Kiinteistön omistajalla on oikeus laskuttaa asiakasta hälytyksestä, joka aiheutuu sopimus- ja käyttöehtojen vastaisesta toiminnasta tai velvoitteiden laiminlyönnistä. Nuorisotilat ovat päihteettömiä ja tupakointi on kielletty kaikissa kaupungin hallinnoimissa sisä- ja ulkotiloissa. Yöpyminen tilassa on kielletty.

9 Omavalvontakäyttö

Omavalvontakäytöstä tehdään erillinen sopimus. Asiakas on velvollinen tutustumaan tilojen käyttö- ja turvallisuusohjeisiin, poistumisratkaisuihin ja pelastussuunnitelmaan. Tarvittaessa asiakkaan on keskeytettävä toiminta ja ryhdyttävä omatoimisesti pelastustoimenpiteisiin.

10 Tilaisuuden järjestäminen

Tilaisuuden järjestäjä on velvollinen tutustumaan toimipistekohtaisiin ehtoihin. Asiakas vastaa tilaisuuden viranomaisluvista sekä mahdollisista tekijänoikeusmaksuista. Nuorisotilassa ei saa järjestää kokoontumislaissa tarkoitettua yleistä kokousta (mielenosoitus) tai pelastusasetuksen 3 §:n mukaista tilaisuutta tai vaalitilaisuutta.

Yleisötilaisuuden järjestäminen on sallittua vain tilan omistajan tai haltijan suostumuksella.


Helsingissä 9.4.2021`;
